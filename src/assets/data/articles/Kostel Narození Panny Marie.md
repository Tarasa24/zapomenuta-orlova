# Kostel

Novogotický římskokatolický kostel byl postaven roku 1905 namísto původního kostela z roku 1466, z nějž zůstal pouze presbytář (kněžiště). Vysvěcen byl 23. října 1906. Jméno kostel získal na základě svátku narození Panny Marie, který se slaví 8. září, protože v ten den roku 1903 byl položen základní kámen na jeho výstavbu.

Kostel slouží plně svému účelu. Spadá pod římskokatolickou farnost v Orlové v ostravsko-opavské diecézi, jež má sídlo na ulici Lidické 770, hned nalevo od schodiště. Kostel je nazýván také jako „Slezské Hradčany“. Spolu se schodištěm, sochami a ohradní zdí je památkově chráněný od roku 1958.

# Architektura

Jedná se o trojlodní chrám s transeptem (příčnou lodí), stojí na návrší, ohrazený ohradní zdí. Ve dvou věžích se nachází 4 zvony, původně se ve věži nacházelo 6 zvonů. 2 původní zvony pochází z let 1435 a 1534 a nachází se v jižní věži. Další zvony (sv. Martina a sv. Barbory) byly posvěceny v roce 2010 a umístěny v severní věži namísto původních tří, které byly pro válečné účely sejmuty v roce 1942.

Na příčné lodi kostela, ke které vede schodiště na pravou stranu, se nachází původní znak Orlové. Hlavní vchod je ovšem situován od schodiště vedeného doleva, mezi dvěma věžemi, nad hlavním vchodem je umístněný znak benediktýnů. Omítka je řešena kvádrovou bosáží (jedná se o plastické vyznačení kvádrového zdiva).

Interiér: v presbytáři (kněžišti), nejstarší části kostela, se nachází oltář z konce 15. století. Uprostřed oltáře je vyobrazena Panna Marie (vlevo) s Ježíšem Kristem (uprostřed) a Janem Křtitelem (vpravo). Tento obraz je ovšem kopie, originál se dnes nachází v břevnovském klášteře. Oltář byl v roce 2013 zrestaurovaný.

V interiéru jsou také vitrážová okna, ozdobná klenba a malby na stěnách, zvláště r. 2013 zrestaurovaná malba v presbytáři, zobrazující pověst o založení kostela a Orlové. Nachází se zde také funkční varhany od firmy Bratři Riegrové z Krnova. Tento hudební nástroj se skládá z 2700 píšťal.

Ke kostelu vede přístupové schodiště z roku 1861, které je ve tvaru písmene Y. Po stranách doplňují 4 kamenných soch svatých v životní velikosti. Na dolní části schodiště (u cesty) se nachází dvě sochy z roku 1863, nalevo je to socha sv. Josefa a napravo socha sv. Benedikta. O 8 let později, tj. roku 1871, byly k horní části schodiště přidány další dvě sochy, nalevo je to socha sv. Hedviky a napravo socha sv. Jana Nepomuckého. Jedná se o velmi kvalitní dílenskou kamenickou práci.

# Historie

Prvotně zde stála kaple údajně postavená za knížete Měška z rodu Piastovců. Datum zprovoznění kaple není znám. Podle pověsti se tak stalo na základě narození jeho syna Kazimíra. Měšek se svou družinou a manželkou Ludmilou se vydali na lov do zdejších lesů. Pod skalnatým návrším se nacházely duby, zde se tedy rozhodla družina s Měškem a Ludmilou odpočívat. Najednou se na nebi zjevil orel s úlovkem a ten orlovi vypadl ze zobáku a dopadl k nohám Ludmily. Měškova manželka se velice lekla a úspěšně porodila syna Kazimíra. Na tuto událost byla na návrší postavena ona zmíněná kaple, o níž je první zmínka z listiny vratislavského biskupa Vavřince z roku 1223, která je považována za první
zmínku o Orlové. Již v té době patřila osada benediktýnskému řádu z Týnce u Krakova.

Ke konci 13. století přichází do Orlové benediktýni, protože byl do osady Orlové převeden klášter. V té době osada Orlová patřila mezi významná poutní místa. Benediktýni využívali tehdejších solných pramenů z Orlové a staré Karvinné (dnes Karviná-Doly).

Následně namísto kaple vystavěli nový římskokatolický kostel Jana III., který byl vysvěcen 14. srpna 1466 a jenž zatížil hospodářství benediktýnského kláštera. V roce 1561 byl benediktýnům zabaven kostel s klášterním jměním evangelickým knížetem Václavem III. Adamem Těšínským, klášter převedl do majetku fryštátského panství (rodu Cikánům ze Slupska) a kostel začal sloužit evangelíkům. V době pobělohorské roku 1631 byl benediktýnům kostel navrácen, jenž koncem 17. století byl přestavěn do barokního stylu, klášter se řádu ovšem navrátit nepodařilo. Majiteli orlovsko-lazeckého statku byli v té době Bludovští z Bludovic, a to až do konce první poloviny 19. století. Po vymření rodu náležel majetek Mattencloitům.

V letech 1903 – 1905 byl kostel až na presbytář rozebrán a přestavěn na nynější novogotický chrám, navržený Josefem Bergerem. Vlivem poddolování několikrát hrozil zánik kostela. V 80. letech 20. století tomu však zabránil papežský prelát ThDr. Antonín Huvar, který spolu s děkany a svými farníky kostel zajistil a postupně opravoval. Po sametové revoluci se kostel dočkal postupné rekonstrukce a zbavil se nepůvodních architektonických prvků nahrazených během komunistického režimu. V roce 2013 byla rekonstrukce dokončena do své podoby z roku 1905.

---

### Věděli jste, že...?

- V severní věži bylo za druhé světové války zřízeno kulometné hnízdo.
- V jižní věži byly během rekonstrukce nalezeny dokumenty o životě obyvatel před novou výstavbou kostela.
- Do kostela chodili také lidé z tehdy samostatných obcí Poruba a Lazy, po vlastním kostelu Lazečtí obyvatelé po kostelu netoužili z obavy na velmi pravděpodobné dosazení polského faráře.

---

### Zajímavá místa v okolí:

- **Bývalý orlovský zámek a zámecký park** – (uveď číslo tabulky)
- **Orlovské nádraží** - (uveď číslo tabulky)
- **Bývalý hotel Stern** – na ul. Nádražní 112, kdysi hotel, exteriér se secesními prvky, dnes v soukromých rukou.
- **Budova římskokatolické farnosti** – ul. Lidická 770, sídlí zde orlovská farnost od roku 1996.
- **Staré náměstí** - významný střed města Orlové, kde se konaly trhy, manifestace, demonstrace a další významné akce a události. Do roku 1939 ji město nevlastnilo, ale pouze si jej pronajímalo, což byl ojedinělý případ z celého Československa. Na náměstí byl 6. července 1930 přivítán československý prezident T. G. Masaryk.
- **Budova radnice** – Klasicistně laděná stavba dvacátých let 20. století, postavená jako radnice v roce 1928. Nahradila původní radnici s pseudorenesančním štítem z roku 1908. V současnosti zde sídlí stavební odbor a odbor životního prostředí městského úřadu, lékárna a kavárna. Kulturní památka od roku 1993.
- **Budova dnešní městské polikliniky** – dříve obchodní dům Chamrád s hotelem Orlová, 28. února 2002 otevřena jako poliklinika. Budova je v majetku města Orlová.
- **Bývalá městská spořitelna** – funkcionalistická stavba z roku 1927 na ul. Petra Cingra 840. Sídlila zde spořitelna, svého času i knihovna. Spořitelní trezor byl uchováván ve speciální kapalině, která by zabránila zloději ke krádeži. Za socialismu byla okna z chodby nahrazená luxfery, po sametové revoluci došlo k výměně oken v přízemí a vybudována cukrárna. Budova momentálně chátrá a hledá se její další využití.
- **Tramvajový násep** – vyvýšenina naproti kostela, nacházela se zde zastávka tramvajové trati Orlová,náměstí – Kopaniny.
- **ulice Petra Cingra** – hlavní ulice v Orlové, dříve s velkým podílem obchodů a služeb. Dřívější názvy hlavní třídy: Haupt Strasse, Masarykova třída, Piłsudskiego ulica, Adolf Hitler Strasse, Gottwaldova třída.
