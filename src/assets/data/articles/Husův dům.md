# Husův dům

Českobratrská církev evangelická (ČCE) vznikla 17. prosince 1918 sloučením protestantských církví evangelické církve augsburského vyznání (=luteráni) a evangelické církve helvetského vyznání (=kalvinisté, zwingliáni). V čele církve je synodní rada, území je děleno do 14 seniorátů. Orlová spadá pod Moravskoslezský seniorát.

V Orlové vznikl farní sbor ČCE v roce 1924. Střediskem se stal nově postavený Husův dům na ul. Františka Palackého 787. Dům byl postaven na návrh architekta a církevního pracovníka Fr. Pavlíka. Do provozu byl předán v témže roce, tehdy byla budova pouze dvoupatrová.

Sbor zde pořádal kromě náboženských obřadů také náboženské a kulturní akce, přednášky, burzy. Velice oblíbená byla nedělní škola pro děti, pěvecký kroužek a kroužek sester. Sbor se přesto potýkal s dluhy ze stavby Husova domu, údajný dluh činil v roce 1927 asi 400 tisíc korun československých. Dluhy se financovaly sbírkami a dary.

Záborem Těšínska Polskem v roce 1938 byly české náboženské obřady zakázány, duchovní a mnozí bratři byli vypovězeni. Na podzim 1939 se Husův dům stal střediskem nacistů na Orlovsku. Nacisté zde zřídili archiv NSDAP a německou státní tajnou policii – Gestapo. Při osvobozování Orlové Rudou armádou nacisté v noci z 1. na 2. května 1945 zapálili Husův dům a dokumenty v něm se nedochovaly.

Po válce začali členové církve a její příznivci s rekonstrukcí. Během rekonstrukce se přistavovalo třetí patro. Dům se podařilo otevřít 29. května 1949. Na tuto počest se týž den organizoval pochod na orlovské náměstí, kde vykonal slavnostní kázání synodní senior ThDr. Josef Křenek z Prahy.

Na Husově domě se za několik let začalo podepisovat poddolování. Před demolicí však byl zachráněn výztuží. Druhou opravou prošel v roce 1997.

Své aktivity provozuje sbor dodnes. Konají se zde bohoslužby a jiné náboženské obřady, kulturní akce, přednášky. V Husově domě působí gospelový pěvecký sbor Keep Smiling Gospel Orlová, nachází se zde i orlovská pobočka křesťanské sdružení mládeže YMCA. V Husově domě se nachází také 4 bytové jednotky. Část svých aktivit provozovala také ve svém komunitním centru Náruč v budově bývalé zvláštní základní školy na ul. Polní v Orlové-Lutyni v letech 2015 – 2020.

---

### Věděli jste, že...?

- Před 2. světovou válkou bylo přes 600 členů farního sboru ČCE v Orlové.
- Nedělní škola byla velice populární. Za rok 1927 měla celkovou návštěvnost přes 19 tisíc dětí rozdělených do 6 tříd.
- Synodní senior ThDr. Josef Křenek zemřel 17 dnů po prvním znovuotevření Husova domu ve věku 64 let (zemřel 15. června 1949).

### Zajímavá místa v okolí

- **Bývalá orlovská pošta** – sídlo poštovního a telegrafního úřadu v Orlové, na ul. Františka Palackého 915, asi 150 metrů od Husova domu, dnes slouží k jiné podnikatelské činnosti.
- **Orlovská vodárna** – vedle bývalé orlovské pošty, ul. Nad poštou, dnes podnikatelská činnost.
- **Tramvajový násep** – po náspu zde vedla tramvajová trať z orlovského náměstí na Kopaniny (část města Orlová hraničící s obcí Doubrava)
