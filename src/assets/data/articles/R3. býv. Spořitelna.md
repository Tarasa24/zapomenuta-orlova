# Budova spořitelny

Městská spořitelna v Orlové byla založena roku 1906 v prostorách staré radnice. Jednalo se o jeden z nejsilnějších peněžních ústavů v okrese, který ze svých prostředků financoval mnoho soukromých i veřejných budov v okolí (například i 14 škol na území Těšínska). Ve dvacátých letech si nárůst klientely i zaměstnanců vyžadoval větší prostory, a proto se vedení banky rozhodlo ke stavbě vlastní budovy. 
Stavba probíhala roku 1927. Budovu vybudoval na návrh pražského architekta Ing. Otakara Schmidta stavitel R. Milenovský. Stavba vyšla na částku kolem 1 milionu Kč a zabrala pouhých 8 měsíců. 
Hledání místa pro stavbu bylo zdlouhavé a složité. Nakonec se spořitelně podařilo odkoupit část pozemků nemocniční zahrady u náměstí. Státní památkový ústav stanovil podmínku, že budova spořitelny nesmí nezakrývala pohled na kostel, což vedlo k opakovanému přepracování stavebních plánů. Na budově pracovalo i mnoho místních řemeslníků. Na budově pracovalo i mnoho místních řemeslníků.
Budova na tomto místě byla prospěšná pro všechny zúčastněné. Výstavbou se uzavřel areál náměstí a vyřešil se problém s údržbou konce zámeckého parku.
Architektonicky spadá budova do funkcionalismu, což lze poznat zejména z využití dlouhých pásových oken, železobetonové skeletové konstrukce a jednoduchých geometrických tvarů. Vnitřní schodiště a chodba byly zdobeny zdrsněnou a leštěnou žulou.
Spořitelna zde začala úřadovat 16. ledna 1928.
Nejednalo se o jedinou změnu charakteru náměstí na konci 20. let 20. století. Přes ulici od spořitelny byl v roce 1927 postaven velký obchodní dům Albína Chamrada, v němž sídlil také hotel Orlová (budova dnešní městské polikliniky). Roku 1928 byla vedle něj postavena nová městská radnice.

# Knihovna v budově spořitelny

Krom spořitelny sídlila v této budově od třicátých let také orlovská knihovna.
První čtenářský kroužek v Orlové vznikl roku 1871. V průběhu následujících 30 let se spolek mnohokrát stěhoval, měnil názvy i funkcionáře, až roku 1904 vznikl Čtenářský spolek pro Orlovou, Doubravu a okolí, jehož fond obsahoval zhruba 300 knih.
V roce 1921 byla v Orlové otevřena Veřejná obecní knihovna. Tato knihovna uzavřela při svém vzniku dohodu s Čtenářským spolkem. Na základě dohody spolek přerušil svou činnost a daroval svých 2 593 svazků městské knihovně, čímž vznikl největší knižní fond na Těšínsku. Vzhledem k nedostatku prostoru na radnici byla knihovna po několika letech přemístěna do suterénu českého gymnázia.
V roce 1930 se knihovna přesunula do budovy spořitelny. Knihovna obsahovala texty v mnoha jazycích, z nichž nejvíce byly zastoupeny čeština a polština.
Během druhé světové války musela knihovna přerušit svou činnost a byla téměř kompletně zničena. Obnovena byla již na konci roku 1945, a to zejména díky darům od jednotlivců i firem. Knihovna se opět vrátila do budovy spořitelny a už tehdy čítala 650 knih a 66 čtenářů.

# Vliv poddolování

Vlivem poddolování budova postupně ztrácela svou funkci. V padesátých letech zde knihovna zůstávala jen na vlastní nebezpečí a nakonec budovu v roce 1959 opustila. Spořitelna byla přemístěna do Orlové-Poruby.
I když budova stále stojí, druhá polovina 20. století jí nepřála. Interiér byl poničen vlivem socialistických úprav, přičemž se nedochovalo například okázalé schodiště do prvního patra. Okna z chodby byla nahrazena luxfery.
V moderní historii zde jako poslední dva nájemci sídlily IT firma (přestěhována v roce 2012) a cukrárna Fuchsie (provozována od roku 1991; zrušena v roce 2023).
Dnes je budova kompletně opuštěná. Od roku 2018 je jejím vlastníkem město Orlová.

---

### Věděli jste, že...?

- ... spořitelní trezor byl uchováván ve speciální kapalině, která by zabránila zloději ke krádeži.
- ... stavba spořitelny trvala pouhých 8 měsíců a vyšla na částku okolo 1 milionu Kč.

---

### Zajímavá místa v okolí

- **Kostel Narození Panny Marie** – Tabule číslo [2](/misto/2)
- **Zámecký park a bývalý zámek** – Tabule číslo [3](/misto/3)
- **Úzkorozchodná trmavaj** – Tabule číslo [R3](/misto/R3)
- **Bývalý hotel Stern** – na ul. Nádražní 112, kdysi hotel, exteriér se secesními prvky, dnes v soukromých rukou.
- **Budova římskokatolické farnosti** – ul. Lidická 770, sídlí zde orlovská farnost od roku 1996.
- **Staré náměstí** - významný střed města Orlové, kde se konaly trhy, manifestace, demonstrace a další významné akce a události. Do roku 1939 ji město nevlastnilo, ale pouze si jej pronajímalo, což byl ojedinělý případ z celého Československa. Na náměstí byl 6. července 1930 přivítán československý prezident T. G. Masaryk.
- **Budova radnice** – Klasicistně laděná stavba dvacátých let 20. století, postavená jako radnice v roce 1928. Nahradila původní radnici s pseudorenesančním štítem z roku 1908. V současnosti zde sídlí stavební odbor a odbor životního prostředí městského úřadu, lékárna a kavárna. Kulturní památka od roku 1993.
- **Budova dnešní městské polikliniky** – dříve obchodní dům Chamrád s hotelem Orlová, 28. února 2002 otevřena jako poliklinika. Budova je v majetku města Orlová. Před rokem 1927 vyhlášený Kainův hostinec.
- **Tramvajový násep** – vyvýšenina naproti kostela, nacházela se zde zastávka tramvajové trati Orlová,náměstí – Kopaniny - Karviná.
- **Bývalá klášterní škola** - založena v roce 1877 milosrdnými sestrami řádu Karla Boromejského. Jednalo se o soukromou dívčí česko-německou školu, ve své vlastní budově nad závorami a u křižovatky od roku 1887. V roce 1946 byla na školu Místním národním výborem v Orlové uvalena národní správa, o dva roky později školu obsadila armáda. V květnu 1950 se kongregace rozhodla k opuštění budovy, a to v důsledku likvidačních zákroků proti katolické církvi. Dnes slouží objekt k podnikatelským účelům.
- **Ulice Petra Cingra** – hlavní ulice v Orlové, dříve s velkým podílem obchodů a služeb. Dřívější názvy hlavní třídy: Haupt Straße, Masarykova třída, Piłsudskiego ulica, Adolf Hitler Straße, Gottwaldova třída.
