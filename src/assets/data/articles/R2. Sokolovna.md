Ceduli vyhotovil spolek [Orlová na furt!](https://orlovanafurt.cz/)

# Stará sokolovna

Sokolnictví v Orlové má poměrně bohatou tradici. Orlovský Sokol vznikl roku 1895 a již následující rok začal pořádat veřejná cvičení. Jednalo se o první sokolskou jednotu na Těšínsku. Roku 1907 byl položen základní kámen "Staré sokolovny" na Kopaninách. Orlovský Sokol byl znám jako nejlepší v okrese. Kromě tělovýchovného zaměření sloužil i jako kulturní centrum, kde sokolové hráli divadelní hry a pořádali zábavné večery. Do výstavby nové sokolovny zde odehráli minimálně 179 celovečerních her a 43 jednoaktovek.
Na počátku 20. století vznikaly v Orlové i další sportovní kluby, jako například Sokol Lazy (1904), SK Orlovan (1908), SK Bezkyd Orlová (1910), SK Orlová (1923), TJ Sokol Poruba (1912), Klub českých turistů (1912), Towarzystwo Gimnastyczne Sokół (1906) a Skautské hnutí (1912).

# Jan Čapek

Významnou osobností v rámci Sokola na Těšínsku byl Jan Čapek. Před rokem 1914 působil jako orlovský sokolský funkcionář a stál u zrodu mnoha sokolských jednot na Těšínsku. Zastával funkci náčelníka Moravskoslezské sokolské župy.
Po vypuknutí 1. světové války Jan Čapek spolu s více než 60 Sokoly narukoval s cílem bojovat proti mocnářství. Roku 1917 se stal v zajateckém táboře Santa Maria Capua Vetere spoluzakladatelem Československých legií v Itálii. Bohužel, na italské frontě o rok později padl. Jeho ostatky jsou dnes uchovány v Pomníku padlým za Těšínsko, kam byly s řadou státních poct přeneseny roku 1922. Na jeho počest nese jméno Sokolská župa Těšínská Jana Čapka, kterou v roce 1921 založilo dvacet devět jednot působících v okresech Ostrava, Karviná a Frýdek-Místek. Tato župa dlouho sídlila právě v Orlové. Dnes nese název Sokolská župa Beskydská Jana Čapka.

# Nová sokolovna

Ve 20. letech počet členů Sokola i počet pořádaných akcí rostl, a proto začali Sokolové hledat nové, větší prostory. Rozhodli se postavit novou budovu vedle synagogy. Stavba byla dokončena roku 1929 a ještě téhož roku se zde konal slet Sokolů. Sokolovna měla na svém pozemku i hřiště, cvičiště a běžecký okruh.
Kdybyste se touto ulicí procházeli ve 30. letech, nejspíše by vás překvapilo množství kulturních aktivit a architektura. Vedle sebe zde stály budovy nové sokolovny, synagogy, evangelické školy a evangelického kostela. Na opačné straně ulice byly rodinné domy, a uprostřed projížděly úzkorozchodné tramvaje.
Nová sokolovna se stala centrem orlovské kultury. Ve 30. letech zde Sokol pořádal vyhlášená divadla a operety, které byly považovány za nejlepší ve městě. Roku 1934 bylo přistavěno postranní jeviště. Z oblasti sportu se zde rozvíjela především atletika a volejbal. Mezi významné akce patří Den brannosti v Orlové roku 1934, kdy na průvod z Orlovského náměstí čekalo na sokolovně 10 000 diváků a sokolové předváděli šerm šavlí. Další velkou akcí byla Moravskoslezská župa v roce 1936.

# Deutsches Haus

Za protektorátu byla činnost všech neněmeckých spolků zakázána, a budova sokolovny tak ztratila svou původní
funkci. Byla přejmenována na Německý dům (Deutsches Haus), německé kulturní zařízení.
Němci si udrželi kontrolu nad budovou až do konce války. V noci z 1. na 2. května 1945 při bojích o Orlovou se německé jednotky stáhly právě k nové sokolovně a evangelickému kostelu, kde přetrvaly až do rána 3. května, kdy boje skončily.

# Sokol po roce 1945

V letech 1945 až 1948 byla činnost orlovského Sokola obnovena a sokolovna opět sloužila jako kulturní centrum. Sokolové pořádali veřejná cvičení, hráli divadelní hry a organizovali zájezdy.
Po nástupu nového režimu roku 1948 probíhaly v Sokolu politické čistky. Budovu převzal TJ Baník, a tak byla přejmenována na "Baník". Nadále sloužila jako jedno z kulturních center města. Na hřišti sokolovny se konaly například spartakiády.
V důsledku poddolování musela být budova roku 1982 zdemolována.

---

### Věděli jste, že...?

- ... svého času měla nová sokolovna největší společenský sál v Orlové. Poskytoval více než 600 míst k sezení.
- ... nová sokolovna a evangelický kostel byla poslední místa, na která se v květnu 1945 stáhli nacisté při boji o Orlovou.
- ... orlovský sokolský funkcionář Jan Čapek spoluzaložil Československé legie v Itálii.
- ... v roce 1969 zde mělo koncert pěvecké trio Golden Kids, ve složení Marta Kubišová, Václav Neckář a Helena Vondráčková?

---

### Zajímavá místa v okolí

- **Židovský templ** – Tabule číslo [6](/misto/6)
- **Evangelický kostel** – Tabule číslo [7](/misto/7)
- **Evangelická škola** – škola stávající vedle evangelického kostela vznikla již v 2. pol. 19. stol. Postupně transformovala na Odbornou školu pro ženská povolání a v letech 1951 – 1973 pak na Střední zdravotnickou školu.
- **Orlovské jámy** – černouhelné jámy, jáma č. 1 hloubena v roce 1930, jáma č. 2 v roce 1896. Likvidovány zásypem, č. 1 roku 2001, č. 2 roku 1999.
- **Jáma Mühsam a bývalá kolonie Mühsam** – černouhelná jáma Mühsam (česky Obtížná, lidově přezdívaná „Mízam“) mezi lety 1838 – 1896. Konečná likvidace jámy v roce 2001. Naproti jámy stála kolonie Mühsam, jednalo se o kolonii s prvními závodními byty v Orlové. V 50. a 60. letech 19. století zde vzniklo 42 domů s byty pro dělníky, poslední 4 domy byly dostavěny v roce 1907. Kolonie byla zničena postupně do roku 1989.
