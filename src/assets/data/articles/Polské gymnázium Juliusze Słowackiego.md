# Polské gymnázium

Na území Těšínska se o vzdělávání početného polského obyvatelstva starala Matice školská Těšínského knížectví (polsky Macierz Szkolna dla Księstwa Cieszyńskiego) spolu s místními organizacemi. Na území dnešní Orlové se na počátku 20. století nacházelo velké množství polských škol, například průmyslová pokračovací škola, jednoroční rodinná škola, základní škola šestitřídní, mateřské školy a jiné. Mezi nimi patřilo i Polské reálné gymnázium Juliusze Słowackiego na orlovských Obrokách na ulici Dr. M. Tyrše.

Valná hromada spolku Matice školské od října 1908 začala iniciovat zřízení polského reálného gymnázia na Těšínsku. Snaha Poláků na říšské radě k založení školy státem se nezdařil, a tak se Matice školská rozhodla k založení soukromé školy. Z měst Fryštát, stará Karvinná a Orlová si spolek vybral právě Orlovou. Vídeňské ministerstvo školu schválilo 7. září 1909 a vyrozumění souhlasu s výstavbou přišlo z Opavy 20. září 1909.

23\. září 1909 se škola otevřela a při této příležitosti se v katolickém a evangelickém kostele konaly bohoslužby. Ředitelem byl vybrán Jan Jarosz, do té doby gymnazijní profesor z polského Podgórze. U příležitosti stého výročí básníka Juliusze Słowackiego bylo polské gymnázium po něm pojmenováno.

Vlastní školní budovu Na Obrokách získalo gymnázium ve školním roce 1910/11. Do té doby se muselo spokojit s kapacitou výuky v soukromém přízemním domku a poté v jednopatrové budově určené pro internát. Polovinou nákladů se podílel Spolek lidové školy v Krakově (polsky Towarysztwo Szkoły Ludowej w Krakowie), jenž se rovněž podílel na výběru prvního ředitele školy. Pro žáky ze vzdálenějších míst škola zřídila internát. Pokusy o zestátnění ústavu se moc nezdařily, po 1. světové válce nově vzniklé Československo alespoň omezeně dotovalo údržbu. Na polskou kulturu se ani ve škole nezapomínalo – například se ve škole profesor František Kulisiewicz věnoval divadelní činnosti.

Za 2. světové války bylo polské školství na území Těšínska zrušeno. Část učitelů, kteří se nerozhodli emigrovat před fašisty, byla v průběhu dubna a května 1940 uvězněna a posléze odvezena do koncentračních táborů. Ředitele gymnázia Piotra Felikse našli nacisté v Krakově v prosinci téhož roku, v koncentračním táboře Auschwitz byl zastřelen 3. července 1941. Většina profesorů se osvobození nedožila.

Po válce bylo polské gymnázium obnoveno. Na znovuobnovení poškozené školy se podíleli starší žáci a rodiče. Školní rok odstartoval 1. října 1945, kdy po bohoslužbách uctili přítomní účastníci oběti války. Na začátku 60. let vzneslo ministerstvo školství požadavek na slučování středních škol do větších celků. V praxi mělo být polské gymnázium sloučeno s českým gymnáziem, okresní školní inspektor s tím však nesouhlasil. Krajský úřad nakonec rozhodl o spojení polské základní školy s polským gymnáziem do Orlové-Lazů. Výuka zde pokračovala od roku 1963 až do roku 1992, škola se zároveň stala pobočkou polského gymnázia v Českém Těšíně. Poté byla škola přemístěna do Karviné-Hranic do roku 2009. Nyní sídlí Polské gymnázium Juliusza Słowackiego v Českém Těšíně.

Budova gymnázia na orlovských Obrokách byla srovnána se zemí v roce 1987. Její minulost připomíná pomník obelisku z červené švédské žuly odhalený při stém výročí založení polského gymnázia v roce 2009.

# Významní absolventi školy:

- **Klemens Słowaczek** – sólista Berlínské opery, rodák ze Stonavy.
- **Bronislav Poloczek** – český divadelní a filmový herec, rodák z Horní Suché.
- **Karol Piegza** – polský učitel, aktivista, úředník na orlovském nádraží, spisovatel, folklorista, fotograf a malíř působící na těšínském Záolší, rodák z Orlové-Lazů.
- **Eugene Kornel Balon** – bývalý ichtyolog (obor zoologie, zabývající se rybovitými obratlovci), spisovatel a cestovatel, rodák z Orlové.

---

### Věděli jste, že...?

- Zpočátku se jednalo o jediné polské gymnázium na území Těšínska. Do školy docházelo 400 až 500 žáků. Škola připravila do života na 2700 svých absolventů.
- Opavské oznámení o založení školy přišlo ve stejný den, stejně jako vyrozumění o souhlasu výstavby s českým gymnáziem.
- Za 2. světové války budova školy Na Obrokách sloužila jiným účelům. Nejdříve zde působila hornická škola, poté německý učitelský seminář, v posledních měsících války pak vojenská nemocnice a kasárna.
- Mezi lety 1979 – 1986 v budově bývalého gymnázia Na Obrokách sídlila provozovna podniku TESLA Valašské Meziříčí. Vyráběly se zde a montovaly reproduktorové soupravy, mikrofony a zařízení pro rozhlas po drátě.

### Zajímavá místa v okolí

- **Věčný oheň** – (uveď číslo tabulky)
- **Dělnický dům** - (uveď číslo tabulky)
- **České gymnázium** - (uveď číslo tabulky)
- **Požární zbrojnice** – na Bezručově ulici, v blízkosti se nacházelo kino Vlast.
