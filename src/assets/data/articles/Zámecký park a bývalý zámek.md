## Zámek

Arnošt Leberecht Bludovský v roce 1720 zdědil po Jáchymovi II. Bludovskému statek. V té době byl Arnošt Bludovský nezletilý. Spravovat zděděné statky mohl až kolem roku 1734, po němž nechal zesílit ekonomický tlak na poddané. Jeho poměrně dobré hospodářské výsledky umožnily stavbu barokního zámku u orlovského kostela a na místě staršího kláštera benediktýnek. Stavba byla započata ve čtyřicátých letech 18. století a ukončena v roce 1765. Poddané si ale stěžovali na zvyšování roboty (práce poddaných pro vrchnost) za hranou tehdejších předpisů, povstání vyvrcholilo v dubnu následujícího roku. Královská vyšetřovací komise nakonec uznala za pravdu poddaným a robota byla snížena.

Zámek byl postaven z kamene a cihel, omítnut a žlutě natřen, zdoben pilastry. Vstupní průčelí bylo obrácené k severu, na jižní části zámku byl zahradní sál (odborně sala terrena), který byl nahrazen vstupní halou s balkónem. Mezi prvky zámku patřila např. Mansardova střecha, jednoduchá valená klenba čtyř místností v přízemí, kazetový strop ve schodištní hale.

Zámek patřil Bludovským do roku 1838, poté ho vlastnil Jiří Thoncke a v období 1844 – 1901 ho drželi ve vlastnictví Mattencloitové. Hrob Richarda Freiherra von Mattencloita se nachází v zámeckém parku v blízkosti římskokatolického kostela.

Zámek, resp. orlovský velkostatek, následně koupily za dva miliony korun Vítkovické kamenouhelné doly, spadající pod Vítkovické horní a hutní těžířstvo, jejímiž zakladateli bratři Gutmannové a Anselm Salomon von Rothschild.

Společnost se rozhodla pro zaměstnance dolů ve své správě přebudovat zámek na nemocnici. V přízemí se zřídily byty pro zdravotní sestry a lékaře, v prvním patře se nacházely nemocniční pokoje pro zatím 32 pacientů. Vnitřní úpravy zahrnovaly i strhnutí hedvábných a papírových tapet, došlo k vybílení stěn a natření světlými olejovými barvami. Do objektu byla zavedena ventilace a elektřina. První pacient byl přijat 10. června 1902. Úředním jazykem byla v nemocnici němčina, personál tvořily hlavně řádové sestry.

Postupně byly přistavovány další objekty nemocnice pro nutné fungování a zlepšení zdravotní péče. Hlavní zámeckou budovu doplnily pavilon hospodářský (1907), márnice (1908), interní pavilony (1913 a 1924), plicní pavilon (1922). Tyto nové objekty se snažily svou architekturou začlenit do bývalého zámku, který nebyl srovnán se zemí ani při požáru střechy na počátku 20. let 20. Století. V té době již patřil Kamenouhelným závodům Orlová-Lazy. Nemocnice sloužila hlavně pro nemocné prostřednictvím Revírní bratrské pokladny. Znárodněna byla po 2. světové válce.

Orlovskou nemocnici tvořily po roce 1945 tato oddělení:

- **Chirurgické:** do 1958 a od 1962 - 1968
- **Interní:** do 1958 a od 1961 - 1968
- **Porodní:** 1948
- **Neurologické:** 1953 - 1958
- **Kožní:** 1960 - 1968
- **Oddělení TBC:** 1959 - 1961
- **Plicní:** do 1968

Uzavírání jednotlivých oddělení orlovské nemocnice v roce 1958 souvisel s otevřením nemocnice v Karviné-Ráji. Vzhledem k narůstajícímu počtu obyvatel v Karviné došlo ke znovuobnovení orlovské chirurgie a interny na začátku 60. let. Generální opravy však nezabránily katastrofě – v únoru 1968 se propadla chodba zámku a nemocnice musela být evakuována. Náhradní prostory nalezla jednotlivá oddělení ve Vítkovicích a Petřvaldě. Oddělení se poté od 1. května téhož roku přestěhovala do bývalého brigádnického domova Pod Lipou v Orlové-Městě pod evangelickým kostelem.

Nové prostory získala nemocnice v roce 1979 v Orlové – Lutyni a byla součástí nemocnice v Karviné- Ráji. V roce 1988 se do areálu nové nemocnice přestěhovala z brigádnického domova léčebna dlouhodobě nemocných.

V rámci optimalizace zdravotní péče v Moravskoslezském kraji rozhodli krajští zastupitelé roku 2018 k zániku akutní lůžková péče (chirurgie, interny, rehabilitačního oddělení, oddělení ARO, ale také vyhlášené oddělení ortopedie) v Orlové, a to i přesto, že velká část obyvatel Orlové a okolí se zrušením nesouhlasila.

Zámek od února 1968 postupně chátral. Vzkřísit zámek pro kulturní účely se nakonec nepodařilo a na následky poklesů půdy a poddolování byl srovnán se zemí v roce 1975. Zámek měl v roce demolice 210. výročí.

## Zámecký park

Spolu se zámkem byl také zřízen zámecký park. Původně sloužil pouze vyšší společnosti, po přebudování zámku na nemocnici začal areál sloužit jako odpočinková zóna pro pacienty. Spolu s demolicí zámku došlo k likvidaci části zámeckého parku, byly také poškozeny dřeviny. Regenerace parku proběhla od 90. let minulého století do roku 2000. Došlo k obnově parkových luk, vysadily se keře. Během těchto prací byly zasázeny také šest druhů exotických dřevin:

- **Fagus silvatica Atropurpurea** - buk lesní (červenolistá forma)
- **Liriodendron tulipifera** - liliovník tulipánokvětý
- **Fagus silvatica Pendula** - buk lesní (převislý)
- **Ginkgo biloba** - jinan dvoulaločný
- **Catalpa bignoides** - katalpa
- **Acer platanoides Crimson King** - javor mléčný červenolistý

V současné době slouží park k rekreaci. V areálu parku se nachází hrob Richarda Mattencloita. Zámecký park je chráněný od roku 1965.

---

### Věděli jste, že...?

- Před vybudováním nemocnice byly při epidemiích vyklizovány některé domy v kolonii Mühsam (hornická kolonie u evangelického kostela). V domácím prostředí se běžně amputovaly končetiny.
- V nemocnici zemřela dělnice Marie Petrová, která se účastnila orlovské stávky ze dne 4. dubna 1925, a to na následky těžkého zranění páteře po třech týdnech v orlovské nemocnici.
- Pacientů, kteří si za pobyt v nemocnici platili, bylo při vzniku nemocnice málo. Tito soukromí pacienti se léčili za poplatek, který za Rakousko-Uherska činil pro 3. třídu 2,30 korun/den, pro 2. třídu 5 korun/den.

### Zajímavá místa v okolí:

- **Kostel Narození Panny Marie** – (uveď číslo tabulky)
- **Věčný oheň** – (uveď číslo tabulky)
- **Dělnický dům** – (uveď číslo tabulky)
- **Staré náměstí** - významný střed města Orlové, kde se konaly trhy, manifestace, demonstrace a další významné akce a události. Do roku 1939 ji město nevlastnilo, ale pouze si jej pronajímalo, což byl ojedinělý případ z celého Československa. Na náměstí byl 6. července 1930 přivítán československý prezident T. G. Masaryk.
- **bývalá městská spořitelna** – funkcionalistická stavba z roku 1927 na ul. Petra Cingra 840. Sídlila zde spořitelna, svého času i knihovna. Spořitelní trezor byl uchováván ve speciální kapalině, která by zabránila zloději ke krádeži. Za socialismu byla okna z chodby nahrazená luxfery, po sametové revoluci došlo k výměně oken v přízemí a vybudována cukrárna. Budova momentálně chátrá a hledá se její další využití.
- **ulice Petra Cingra** - hlavní ulice v Orlové, dříve s velkým podílem obchodů a služeb. Dřívější názvy hlavní třídy: Haupt Strasse, Masarykova třída, Piłsudskiego ulica, Adolf Hitler Strasse, Gottwaldova třída.
